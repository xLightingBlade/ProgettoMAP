Lionel Andrés Messi Cuccittini, detto Leo (pronuncia spagnola [ljoˈnɛl ˈmesi]; Rosario, 24 giugno 1987), è un calciatore argentino, centrocampista o attaccante del Paris Saint-Germain e della nazionale argentina, di cui è capitano, con la quale si è laureato campione del Sud America nel 2021 e campione del mondo nel 2022.
Soprannominato la Pulga[2][3] (in italiano "la Pulce") per via della bassa statura e spesso paragonato al connazionale Diego Armando Maradona,[4][5][6] è ritenuto uno dei più forti calciatori di tutti i tempi[7][8][9][10] nonché da alcuni il migliore in assoluto.
[11][12][13][14] È il secondo marcatore più prolifico della storia del calcio e il miglior realizzatore sudamericano delle nazionali di calcio.
[15][16][17] I 43 trofei ufficiali vinti in carriera lo rendono il calciatore più titolato di sempre, a pari merito con Dani Alves.[18] Rientra, inoltre, nella lista dei calciatori con almeno 1000 presenze in carriera. 
Detiene il record di gol segnati in competizioni ufficiali sia in una singola stagione (82 nel 2011-2012) sia in un anno solare (91 nel 2012)[19] ed è il calciatore che detiene i record di gol (34) e di assist (15) in finali in competizioni ufficiali.[20] Figura inoltre al primo posto come miglior rifinitore della storia del calcio con più di 363 assist all'attivo.[21]. Con 35 trofei vinti è il calciatore più decorato nella storia del Barcellona,[22] club del quale detiene anche il record di presenze, gol e assist.[23][24] Insieme a Luis Suárez e Neymar ha fatto parte del tridente (chiamato MSN dalle iniziali dei cognomi) più prolifico della storia del club[25] e del calcio spagnolo.[26][27] È primatista di gol e assist nella Liga.[28] Detiene il record assoluto di gol (50 nel 2011-2012)[29] e assist (21 nel 2019-2020)[30] realizzati in una singola stagione nei cinque principali campionati europei.
Con la nazionale argentina, di cui è primatista di presenze e reti, ha partecipato alle edizioni del campionato del mondo comprese tra il 2006 e il 2022, – record –[31][32] e a sei della Copa América, edizioni comprese tra il 2007 e il 2021.A livello individuale si è aggiudicato sette volte il Pallone d'oro[33], sei volte la Scarpa d'oro, sette volte il premio come migliore giocatore al mondo FIFA[34] e tre volte quello di miglior giocatore UEFA.[35] La IFFHS lo ha eletto miglior calciatore del decennio 2011-2020 e per tre volte miglior marcatore internazionale dell'anno. Inoltre la rivista inglese World Soccer lo ha eletto per 6 anni World Player of The Year.